---
title: การรวม ศบ. คืออะไร

publishDate: "2019-02-28"
draft: false
authors: ["admin"]
tags: ["การนำเข้า","รวม ศบ.","ศุลกากรทางบก"]
categories: ['Import']

---

ศบ. ย่อมาจาก ศุลกากรทางบก เป็นแบบรายงานยานพาหนะและสินค้าที่บรรทุกมาในยานพาหนะนั้นๆ เทียบได้กับ บัญชีสินค้าสำหรับเรือ (Manifest) ปัจจุบันสามารถส่งได้ทั้งอิเล็กทรอนิกส์ หรือ มายื่นเป็นกระดาษกับเจ้าหน้าที่ที่ด่านพรมแดน  เมื่อผ่านด่านพรมแดนจะได้เลขที่บัญชีสินค้าทางบก เป็นเลข 17 หลัก ต้องเอาไปใส่ในช่องเลขที่ใบตราส่งในใบขนสินค้าขาเข้า  เช่น

รถยนต์หมายเลข 11111 ขนส่งของมาทั้งหมด 2 ราย

1. นาย ก  ผ้า 5 กล่อง น้ำหนัก 100 กก.
2. นาย ข. เสื้อ 20 กล่อง น้ำหนัก 2000 กก.

ยื่น ศบ.1 ที่ด่านพรมแดน  ได้เลขที่ 5141  02  11  100000215

| รหัสด่าน | ปี |เดือน|   เลขลำดับของแต่ละเดือน|
|:-----:|:-----:|:------:|:------------:|
| 5141  | 02 |11| 100000215  |

**ในการทำใบขนฯจะแยกยื่นเป็นของแต่ละคน**  

ของนาย ก. จะนำเลข 17 หลักไปใส่ในช่อง Master Bill of Lading  นำรายการที่ 1 ไปใสในช่อง House Bill of Lading

ปกติ ถ้าใน ศบ. มีรายการเดียว  จะทำใบขนฯ 1 ฉบับ ตามจำนวนของที่บรรทุกมา  แต่เนื่องจากมีของบางอย่างนำเข้าหลายเที่ยวในวันเดียวกันและประสงค์จะขอทำใบขนฯรวมฉบับเดียว   หรือ  เป็นของที่นำเข้าหลายวันเนื่องจากไม่สามารถมาในวันเดียวกันได้ เช่น  สินค้าเกษตร   กรมศุลกากรอนุญาตให้ทำใบขนสินค้าใบเดียวได้ต่อเมื่อเป็นของไม่มีอากร และ VAT   โดย ดำเนินการ ดังนี้  

1. กรณีรถทุกคันมาถึงด่านศุลกากรทั้งหมด

รถแต่ละคันที่มาถึงด่านพรมแดน ต้องยื่น ศบ. ของแต่ละคัน  แล้วรวมจำนวนของโดยทำใบขนฯใช้เลข ศบ.1 เที่ยวแรก  วันนำเข้าตามรถเที่ยวแรก    และศุลกากรจะเป็นผู้ดำเนินการรวม ศบ. ของทุกคันในใบขนฯ  โดยนำเลขที่  ศบ. และ เลขทะเบียนรถทุกคันมาบันทึกในใบขนฯ เรียกว่า รวม ศบ.  จากนั้น หากเป็นของที่ต้องมีใบอนุญาต ต้องไปติดต่อหน่วยงานที่กำกับเรื่องใบอนุญาตเพื่อส่งข้อมูลเข้ามาในระบบใบอนุญาต แล้วจึงจะไปชำระค่าภาษีอากร และตรวจปล่อยของไปจากศุลกากร

2. กรณีรถมาหลายวัน และ จะขอทำใบขนฯใบเดียวและขอตรวจปล่อยตามรถแต่ละคัน เรียกว่า ตรวจปล่อยบางส่วน (Partly)   ซึ่งเป็นอำนาจของ นายด่านฯที่จะอนุมัติให้ตรวจปล่อยเป็นบางส่วนไปก่อนก็ได้ โดยไม่ต้องรอรถทั้งหมดที่ทยอยมา    ปัจจุบันใช้กับของที่ได้รับสิทธิไม่ต้องชำระอากรและภาษีมูลค่าเพิ่ม เช่น สินค้าเกษตร  

เมื่อรถคันแรกมาถึง จะใช้เลข ศบ. ของรถคันแรกทำใบขนฯตามจำนวนทั้งหมดที่จะนำเข้าและใช้วันนำเข้าตามรถเที่ยวแรก  และ ผู้นำเข้ายื่นคำขอตรวจปล่อยบางส่วน เมื่อได้รับอนุมัติจะมีการตรวจปล่อยสินค้าแต่ละเที่ยว จนกว่ารถทั้งหมดจะมาครบ   ในขั้นตอนต่อไปจะดำเนินการเหมือนรถมาพร้อมกันในวันเดียวกัน   ใบขนสินค้าจะสมบูรณ์ในวันสุดท้าย แต่เนื่องจากเป็นของที่ไม่มีค่าภาษีอากรจึงไม่มีข้อกังวลใดๆ 

>- ที่มา : [กรมศุลกากร](http://www.customs.go.th/cont_strc_faq.php?lang=th&top_menu=menu_homepage&left_menu=menu_center_004&ini_menu=&current_id=142328324146505f47464a4e464b48) 
>- วันที่ปรับปรุงล่าสุด : 8 สิงหาคม 2562