---
title: การทำใบขนสินค้าเพื่อนำของที่มีการควบคุมการนำเข้า เพื่อนำเข้าไปในเขตปลอดอากร หรือ นำออกจากเขตปลอดอากร ต้องปฏิบัติพิธีการศุลกากรที่เกี่ยวกับเรื่องการอนุญาต อย่างไร
publishDate: "2021-09-19"
draft: false
authors: []
tags: ["สิทธิประโยชน์ทางภาษี","เขตปลอดอากร"]
categories: ["TaxIncentive"]
---

โดยทั่วไป ของที่นำเข้ามาใน หรือ ส่งออกนอกราชอาณาจักร หากเป็นของที่มีกฎหมายควบคุมการนำเข้ามาในหรือส่งออกนอกราชอาณาจักร ผู้นำเข้า ผู้ส่งออกต้องดำเนินการให้ครบถ้วนตามที่กฎหมายอื่นกำหนด เขตปลอดอากร เป็นพื้นที่พิเศษที่มีกฎหมายศุลกากร ยกเว้นหลักการดังกล่าวไว้ตามมาตรา 152 แห่ง พ.ร.บ.ศุลกากร พ.ศ.2560  ดังนี้

1. ของที่มีบทกฎหมายอื่นควบคุมเกี่ยวกับมาตรฐานหรือคุณภาพ  การประทับตรา หรือ เครื่องหมายใด ๆ  หากนำของนั้นจากนอกราชอาณาจักรเข้าไปในเขตปลอดอากรทุกพื้นที่ในประเทศไทย  โดยมีวัตถุประสงค์เพื่อ ผลิต ผสม ประกอบ บรรจุ หรือดำเนินการอื่นใดเพื่อการส่งออกไปนอกราชอาณาจักร  ผู้นำเข้า และผู้ส่งออก ไม่ต้องขออนุญาตหน่วยงานที่กำกับควบคุม การบันทึกข้อมูลในใบขนสินค้าขณะนำเข้า / ส่งออก ในส่วนข้อมูล **“ใบอนุญาตฯ”** ให้บันทึกดังนี้
   - ช่อง **“เลขที่ใบอนุญาต”**  ให้สำแดง *EXEMPT152* 
   - ช่อง **“เลขประจำตัวผู้เสียภาษีอากร”** ให้สำแดงเลขประจำตัวผู้เสียภาษีอากรของกรมศุลกากร  คือ 4101035398
   - ช่อง **“วันที่อนุญาต”**   ให้สำแดง*วันที่ 13 พฤศจิกายน 2560*  

2. ของที่มีบทกฎหมายอื่นควบคุมเกี่ยวกับการนำเข้ามาในราชอาณาจักร  การส่งออกไปนอกราชอาณาจักร  การครอบครองหรือการใช้ประโยชน์ซึ่งของนั้น  หากนำของนั้นเข้าไปในเขตปลอดอากรเฉพาะพื้นที่ที่กำหนดในกฎกระทรวง เท่านั้น   โดยมีวัตถุประสงค์เพื่อ ผลิต ผสม ประกอบ บรรจุ หรือดำเนินการอื่นใดเพื่อการส่งออกไปนอกราชอาณาจักร ผู้นำเข้า / ผู้ส่งออก ไม่ต้องขออนุญาตจากหน่วยงานที่เกี่ยวข้อง เขตปลอดอากรที่กำหนดในกฎกระทรวง คือ  
   - เขตปลอดอากรที่ตั้งอยู่ ณ สนามบินดอนเมือง
   - เขตปลอดอากรที่ตั้งอยู่ ณ สนามบินสุวรรณภูมิ
   - เขตปลอดอากรที่ตั้งอยู่ ณ สนามบินอู่ตะเภา ระยอง พัทยา
   - เขตปลอดอากรที่ตั้งอยู่ในพื้นที่เขตพัฒนาเศรษฐกิจพิเศษ
   - เขตปลอดอากรที่ตั้งอยู่ในพื้นที่ระเบียงเศรษฐกิจภาคตะวันออก

    การบันทึกข้อมูลในใบขนสินค้าขณะนำเข้า / ส่งออก ในส่วนข้อมูล **“ใบอนุญาต”** สำหรับของที่ต้องมีใบอนุญาตฯ  ไม่ต้องบันทึกข้อมูลใดๆ  ระบบคอมพิวเตอรของกรมศุลกากรจะตรวจสอบความถูกต้องในเรื่องใบอนุญาตฯ จากเลขทะเบียนสิทธิประโยชน์ทางภาษ๊อากร (Tax Incentive ID)

3. กรณีที่มีการปล่อยของที่ได้รับยกเว้นใบอนุญาตฯ ตามข้อ 1 และ ข้อ 2 ออกจากเขตปลอดอากรเพื่อใช้หรือจำหน่ายในราชอาณาจักร กฎหมายศุลกากรกำหนดให้ผู้นำเข้า ต้องปฏิบัติตามกฎหมายที่เกี่ยวข้องนับแต่วันที่นำออกจากเขตปลอดอากร โดยถือเสมือนของนั้นได้นำเข้ามาในราชอาณาจักรในวันที่นำออกจากเขตปลอดอากร ดังนั้น ผู้นำเข้าที่จะนำของออกจากเขตปลอดอากรต้องดำเนินการเรื่องการขออนุญาตจากหน่วยงานที่เกี่ยวข้องโดยวิธีการเดียวกันกับกรณีของที่นำเข้ามาในราชอาณาจักร 

อย่างไรก็ดี  หากผู้นำเข้าประสงค์จะดำเนินการในเรื่องการอนุญาตนำเข้า ก่อนการนำของเข้ามาในราชอาณาจักรโดยไม่ใช้บทยกเว้นดังกล่าว  ก็สามารถดำเนินการได้ตามปกติเช่นเดียวกับการนำเข้าอื่น ๆ    การบันทึกข้อมูลขณะนำเข้าในใบขนสินค้าขาเข้าที่นำของเข้าเขตปลอดอากรให้บันทึกเช่นเดียวกับการนำเข้าปกติ  ในกรณีที่มีการนำของดังกล่าวออกจากเขตปลอดอากรไม่ว่าในสภาพใดก็ตาม ในใบขนสินค้าขาเข้าที่ขอนำของออกจากเขตปลอดอากรประเภท **“P”**  ให้บันทึกข้อมูลในส่วนต่างๆดังนี้  

**ในส่วนที่เกี่ยวกับการอนุญาต**   บันทึกดังนี้

- ช่อง **“เลขที่ใบอนุญาต”** ให้สำแดง *EXEMPT88*    
- ช่อง **“เลขประจำตัวผู้เสียภาษีอากร”** ให้สำแดงเลขประจำตัวผู้เสียภาษีอากรของกรมศุลกากร  คือ *4101035398*
- ช่อง **“วันที่อนุญาต”** ให้สำแดงวันที่ *13 พฤศจิกายน 2560*

**ในส่วนรายละเอียดรายการสินค้าแต่ละรายการ** 
    
- ช่อง **“เลขที่ใบขนสินค้าและรายการที่อ้างถึง”** ให้สำแดง เลขที่ใบขนสินค้าขาเข้า และลำดับรายการที่นำของนั้นเข้ามา ในราชอาณาจักรและนำเข้าเขตปลอดอากร

>- ที่มา : [กรมศุลกากร](http://www.customs.go.th/cont_strc_faq.php?lang=th&top_menu=menu_homepage&left_menu=menu_center_004&ini_menu=&current_id=14232832404e505f4b464b4a464a4f)
>- วันที่ปรับปรุงล่าสุด : 2 มิถุนายน 2564